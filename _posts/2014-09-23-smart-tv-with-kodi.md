---
layout: post
title: "تلویزیون خود را هوشمند کنید"
cover: "2014-09-23/cover.png"
category: [Free Software]
tags: [kodi, xbmc, media center, pvr, TV, free software]
---

همهٔ ما در ذهنمان فهرستی از نرم‌افزارهایی داریم که تنها به شنیدن نام و دانستن کلّیت کاری که می‌کنند، اکتفا کرده‌ایم و به خود مجال آزمودن آن‌ها را نداده‌ایم. تا چند هفته پیش نرم‌افزار XBMC برای من، یکی از همین گونه نرم‌افزارها بود و دلیل اصلی عدم آزمودن این نرم‌افزار، نوع آن بود: مرکز رسانه. دلایل زیادی را می‌توان برای عدم اقبال کاربران به نرم‌افزارهای مرکز رسانه مطرح کرد، ولی شاید مهم‌ترین این دلایل فاجعه‌ای بود که شرکت مایکروسافت با نام windows media center منتشر کرد و همگان را نسبت به این نام بدبین کرد. انگیزه‌ای که من را به نصب این نرم‌افزار آزاد واداشت، تنها کنجکاوی و مقداری زمان اضافی، در کنار سرعت اینترنت مناسب برای بارگیری و نصب این نرم‌افزار بود، ولی پس از نصب این نرم‌افزار تنها حسرت می‌خوردم که چرا مدت‌ها پیش به استفاده از این نرم‌افزار روی نیاورده بودم.
 
نرم‌افزار XMBC که در نسخه ۱۴ به کودی (Kodi) تغییر نام خواهد داد، یک مرکز رسانهٔ آزاد با پروانه انتشار GPL است که در سال ۲۰۰۲ با هدف تبدیل دستگاه xbox به یک مرکز رسانه آغاز به کار کرد، اما در حال حاضر روی سکّوهای گنو/لینوکس، بی‌اس‌دی، ویندوز، مک او‌اس، اندروید، آی‌اواس و… اجرا می‌شود. این مرکز تفریح را می‌توان به صورت بسته‌های معمولی روی سیستم‌عامل فعلی دستگاه خود نصب کرد یا به صورت توزیع‌هایی از پیش پیکربندی‌شده مانند OpenELEC (سرنام عبارت Open Embedded Linux Entertainment Center) برای دستگاه‌های توکار یا Rasbmbc برای بردهای رایانه‌ای نصب کرد. از دستگاه‌هایی که قابلیت اجرای این مرکز رسانه را به صورت رسمی و مستقیم روی سخت‌افزار خود دارند، می‌توان به دستگاه‌های تلویزیونی Fire TV آمازون، سری‌های نخست و دوم تلویزیون اپل، کروم‌باکس‌ها، باکسی، رزبری‌پای و… اشاره کرد.

وظیفه اصلی این نرم‌افزار در ابتدا، مدیریت آسان‌تر پرونده‌های چندرسانه‌ای موجود روی رایانه بود، ولی با استفاده از قدرت آزاد بودن نرم‌افزار و امکان نوشتن افزونه‌های مختلف برای آن، در حال حاضر تبدیل به یک سکّوی قدرتمند برای همهٔ امور مربوط به رسانه شده است. با استفاده از کودی می‌توانید علاوه بر دیدن سریال‌ها و فیلم‌های سینمایی یا گوش دادن به آهنگ‌های خود، پخش مستقیم اینترنتی شبکه‌های مختلف را مشاهده کنید، قسمت‌های جدید سریال‌های مورد علاقه‌تان را به صورت مستقیم از اینترنت دریافت کرده (streaming)، با استفاده از تیونر آنالوگ یا DVB-T، شبکه‌های تلویزیونی مورد علاقه خود را تماشا و برنامه‌های مورد علاقه خود را فارغ از مبدأ پخش آن ضبط کنید. مطّلع شوید چه ویدیوهایی بیشتر توسّط مردم دنیا دیده می‌شوند و با یک کلیک تماشایشان کنید، ویدیو‌های روی یوتوب را ببینید، در کلاس‌های درس آکادمی خان و یوداسیتی شرکت و حتا به دریافت پرونده‌های تورنت و ذخیرهٔ آن‌ها اقدام کنید.

نرم‌افزار کودی در آغاز هربار اجرا، پرونده‌های موجود در مسیرهایی که به عنوان مسیر رسانه معرفی شده‌اند را برای بررسی تغییرات جست‌وجو کرده و پایگاه‌داده‌های سریال‌ها، فیلم‌ها، آهنگ‌ها و… را به‌روز می‌کند و آخرین موارد وارد شده در هر بخش را معرّفی می‌کند. علاوه بر آن، در هر بخش می‌توان از افزونه‌های مربوط به آن قسمت استفاده کرد که تعدادی از مفید‌ترین افزونه‌های هر قسمت در انتهای این مطلب معرّفی خواهند شد.

علاوه بر افزونه‌های خارجی، تعدادی پلاگین داخلی هم برای کودی وجود دارد که در داخل برنامه پیاده‌سازی شده‌اند. از مهم‌ترین این پلاگین‌ها می‌توان به پلاگین زیرنویس اشاره کرد که توانایی بارگیری و نمایش زیرنویس به زبان‌های انتخابی، از جمله فارسی را برای ویدیوی در حال پخش به کاربر می‌دهد. البته این پلاگین می‌تواند منابع مختلفی را به عنوان مرجع زیرنویس استفاده کند که خود این منابع به وسیله افزونه‌های خارجی دیگر قابلیت گسترش دارند.

یکی از برتری‌های این مرکز رسانه نسبت به دیگر نمونه‌های مشابه، نرم‌افزار کنترل از راه دور آن برای دستگاه‌های همراه است که علاوه بر ارتباط با نرم‌افزار و امکانات کنترلی که یک کنترل عادّی دستگاه‌های تلویزیونی در اختیار شما می‌گذارد، امکان جست‌وجو در بین موارد موجود در کودی، دیدن وضعیت آن مورد (دیده شده یا نشده)، توضیح‌هایی دربارهٔ آن مورد از قبیل خلاصه داستان، سال ساخت و… را نیز در اختیار شما می‌گذارد. همچنین امکان جست‌وجو و بررسی در بین موارد موجود نیز با استفاده از فیلد‌هایی چون ژانر، کارگردان، بازیگر و شرکت وجود دارد. از دیگر مزایای استفاده از کنترل تلفن همراه، نمایش اعلان‌هایی روی صفحهٔ نمایش هنگام دریافت پیامک است که نام فرد تماس‌گیرنده و پیام را نمایش می‌دهد و دیگر نیاز نیست برای خواندن پیام‌ها، پخش فیلم را قطع کنید. در صورتی که شخصی با شما تماس بگیرد نیز شماره یا نام آن فرد روی صفحهٔ نمایش درج شده و در صورتی که کاربر به تماس پاسخ دهد، به صورت خودکار، پخش فیلم تا پایان تماس متوقف می‌شود و پس از آن پخش از سر گرفته می‌شود.

از دیگر امکانات پیش‌رفتهٔ این نرم‌افزار، امکان کنترل شدن از طریق HDMI است (CEC) که به وسیلهٔ آن می‌توانید تنها با استفاده از کنترل از راه دور تلویزیون مجهّز به HDMI، نرم‌افزار کودی را هم کنترل کنید و دیگر نیاز به دستگاه جانبی دیگری برای استفاده از آن وجود ندارد.

## افزونه‌های مفید
در این‌جا قصد داریم تعدادی از افزونه‌های مفید را برای کودی معرّفی کنیم. این افزونه‌ها لزوماً بهترین افزونه‌های موجود نیستند و تنها طبق تجربهٔ شخصی معرفی شده‌اند. این افزونه‌ها و بسیاری از افزونه‌های دیگر را می‌توان از طریق وب‌سایت TV addons دریافت کرد.

### ویدئو

#### 1Channel

این افزونه امکان مشاهده فیلم‌های سینمایی و سریال‌ها را به صورت استریم از ده‌ها سرور مختلف برای شما فراهم می‌کند.

#### Docu-Hub

این افزونه مستندهای فراوانی را در حوزه‌های مختلف برای دیدن و استریم از اینترنت در یک‌جا جمع کرده است.

#### Nasa

با استفاده از این افزونه می‌توان شبکه‌های مختلف تلویزیونی ناسا، از جمله پخش مستقیم از ایستگاه فضایی بین‌المللی را به صورت زنده مشاهده کرد.

#### Sports Devil

در صورتی که می‌خواهید آن دسته از رقابت‌های ورزشی را که توسط تلویزیون‌های کشورتان پخش نمی‌شود مشاهده کنید، می‌توانید از این افزونه بهره ببرید.

#### World News live

این افزونه، امکان پخش مستقیم مجموعه بزرگی از شبکه‌های خبری دنیا را از کشورها مختلف جهان در کیفیت‌های متفاوت برای شما فراهم می‌کند

#### دیگر افزونه‌ها

Youtube - Khan Academy - Udacity - TED Talks


### آهنگ

#### Concert Archive
این افزونه، فیلم‌هایی از کنسرت‌های کلاسیک را از طریق یوتیوب پیدا کرده و امکان پخش آن‌ها را به شما می‌دهد.

#### JamBMC

این افزونه می‌تواند در میان آهنگ‌هایی که پروانه انتشار آزاد دارند جست‌وجو کرده و آن‌ها را پخش کند.

#### Music Video Jukebox

این افزونه، جدیدترین موزیک‌ویدئوهای منتشر شده را فهرست و پخش می‌کند.

#### Spotimc

این افزونه که هنوز در حالت آزمایشی است، می‌خواهد اسپاتیفای را به کودی بیاورد.

#### TuneIn Radio

پخش اینترنتی مجموعه‌ای از هزاران کانال رادیویی در سراسر جهان با قابلیت بارگیری محتوای آن‌ها.

#### XBMC Karaoke Addon

با این افزونه کارائوکه را به خانه بیاورید و با دوستانتان در خواندن آهنگ‌های دلخواهتان روی موسیقی بی‌کلام آن‌ها مسابقه بدهید.

#### دیگر افزونه‌ها

SoundCloud


### برنامه

#### Axel Downloader

با این‌افزونه، سرعت بارگیری‌هایی که توسط کودی انجام می‌شود، با شتاب‌دهنده Axel افزایش می‌یابد.

#### Launcher

با استفاده از این افزونه می‌توان هر برنامه دیگری را که به کودی ارتباط ندارد، بدون بیرون رفتن از برنامه اجرا کرد.

#### Navi-X

ببینید چه محتواهایی روی اینترنت محبوب‌تر است، به صورت مستقیم محتواها را از روی رایانه دیگران ببینید و محتواهای خود را به اشتراک بگذارید.

#### Rom Launcher

با استفاده از این افزونه می‌توانید دستگاه خود را بدون نیاز به تجهیزات اضافی به یک کنسول بازی تبدیل کرده و از بازی کردن با آن لذت ببرید.

#### RSS Editor

اگر با زیرنویس‌های خبری در تلویزیون آشنا هستید، با این افزونه می‌توانید زیرنویس‌های خود را از منابع دلخواه به نمایش دربیاورید.

#### Transmission

می‌خواهید قسمت جدید سریال مورد علاقه خود را بارگیری کنید؟ با این افزونه می‌توانید به کمک ترنسمیشن آن را از تورنت بگیرید.

#### دیگر افزونه‌ها

XBMC Audio Mixer

